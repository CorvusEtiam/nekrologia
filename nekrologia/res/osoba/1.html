
        <img src="images/tadeusz_cybulko.jpg"></img>
<p>Prof. dr hab. Tadeusz Cybulko urodził się 22 kwietnia 1929 roku w Wilnie. W 1945 roku przybył do Góry Śląskiej. Tam pracował
    w szpitalu powiatowym uzupełniając jednocześnie średnie wykształcenie. Świadectwo dojrzałości uzyskał w 1948 roku.
</p>
<p>W 1949 r. podjął studia na Wydziale Leśnym Uniwersytetu Poznańskiego, które ukończył w 1953 r. już jako absolwent Wyższej
    Szkoły Rolniczej, uzyskując dyplom magistra inżyniera leśnictwa. Już w 1952 r., będąc jeszcze studentem, został młodszym
    asystentem w Katedrze Miernictwa. W 1956 r. podjął studia doktoranckie (nazywane wtedy aspiranckimi) pod kierunkiem naukowym
    prof. Stanisława Prosińskiego. Praca doktorska pt. <i>"Kształtowanie się zawartości niektórych mikroelementów w sośnie pospolitej z różnych siedliskowych typów lasów"</i>    została opublikowana w dwóch częściach:
</p>
<ol>
        <li>Z badań nad zawartością pierwiastków śladowych u sosny pospolitej (Pinus sylvestris L.) w Folia Forestalia Polonica;
            </li>
        <li><i>Zawartość i rozmieszczenia żelaza w sośnie pospolitej (Pinus sylvestris L.)"</i> w Pracach Komisji Nauk Rolniczych
            i Komisji Nauk Leśnych PTPN.</li>
</ol>
<p>Stopień naukowy doktora nauk rolno-leśnych uzyskał w 1960 r., a nominację na stanowisko adiunkta w 1961 r. Powyższa problematyka
    była głównym kierunkiem dalszych badań prof. T. Cybulki i oprócz sosny objęła brzozę i borówkę czernicę. Wyniki badań
    były publikowane oraz prezentowane na wielu konferencjach naukowych, budząc znaczne zainteresowanie. Wobec rosnącego
    zainteresowania wpływem gospodarki leśnej na środowisko nabrały one jeszcze większego znaczenia. Rozprawa habilitacyjna
    dotyczyła reakcji borówki czarnej, rosnącej w naturalnym środowisku na mineralne nawożenie. Stopień naukowy doktora habilitowanego
    uzyskał on w 1968 r., zaś stanowisko docenta etatowego w 1969 r. W 1982 r. Rada Państwa nadała mu tytuł naukowy profesora
    nadzwyczajnego, czego konsekwencją było mianowanie go na stanowisko profesora.
</p>
<p>Od 1970 r. pełnił funkcję dyrektora Instytutu Użytkowania Lasu i Inżynierii Leśnej WSR w Poznaniu. Należy tu zaznaczyć, że
    11 letni okres działalności tej jednostki pod kierownictwem prof. T. Cybulki wyróżnił się szczególną dynamiką rozwoju
    młodych kadr naukowych, czego przejawem była znaczna liczba publikowanych prac oraz dziesięć zakończonych rozpraw doktorskich.
    Po rozwiązaniu Instytutu Użytkowania Lasu i Inżynierii Leśnej prof. T. Cybulko został mianowany kierownikiem Katedry
    Użytkowania Lasu. Ponadto w latach 1979-1981 pełnił funkcję prorektora ds. nauczania AR w Poznaniu.</p>
<p>Dorobek naukowy prof. T. Cybulki obejmuje 93 pozycje, w tym 50 rozpraw naukowych, studiów lub monografii, 2 skrypty, 8 referatów
    oraz 27 opracowań niepublikowanych. Należy ponadto wymienić 19 recenzji, w tym opinię wniosku o doktorat honorowy, jedna
    o tytuł naukowy profesora, recenzje dwu rozpraw doktorskich, czterech podręczników akademickich, trzech konspektów podręczników
    oraz pięciu wniosków do KBN. W dorobku naukowym prof. T. Cybulki dostrzega się pewną logiczność w rozwijaniu kierunków
    badawczych, prowadzącą do przedstawienia kilku monotematycznych cykli opracowań. Stanowią one poważny wkład w dorobek
    naukowy z zakresu leśnictwa. Znaczący był także jego wkład w realizację tematu badawczego pt.: „Zabezpieczenie przed
    deprecjacją surowca drzewnego pozyskanego z drzewostanów objętych klęskami żywiołowymi”. W dorobku naukowym prof. T.
    Cybulki na uwagę zasługuje też obszerny współautorski skrypt „Pozyskiwanie drewna”, który przez wiele lat był dla studentów
    podstawowym podręcznikiem, stanowiącym kompendium wiedzy z zakresu głównego użytkowania lasu. Według opracowanych przez
    prof. T. Cybulki programów realizowane są zajęcia dydaktyczne z przedmiotów uboczne użytkowanie lasu oraz leśna produkcja
    uboczna. Prof. T. Cybulko był promotorem 3 przewodów doktorskich oraz 80 prac magisterskich.</p>
<p>W latach 1975-77 był członkiem Komitetu Nauk Leśnych PAN, a w latach siedemdziesiątych i osiemdziesiątych członkiem Rady
    Naukowej RiLZD. Uczestniczył także w wielu krajowych i zagranicznych konferencjach naukowych. Za swoją działalność naukową
    i dydaktyczną odznaczony został Złotym Krzyżem Zasługi, Krzyżem Kawalerskim Orderu Odrodzenia Polski oraz honorową odznaką
    resortu: <i>„Zasłużony dla Leśnictwa i Przemysłu Drzewnego”</i>
    <p>
        <p>W 1999 r. prof. T. Cybulko przeszedł na emeryturę.</p>
        <p class="author">Dieter F. Giefing</p>
