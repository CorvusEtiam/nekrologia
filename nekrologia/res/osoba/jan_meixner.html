<p>
Jan Meixner urodził się 1 marca 1926 r. w Susku, pow. Równe, na Wołyniu, jako syn leśnika. 
W 1946 r. uzyskał świadectwo dojrzałości w Liceum Matematyczno-Fizycznym w Głubczycach. 
Studiował leśnictwo na Uniwersytecie Poznańskim w latach 1946-1950. 
W czerwcu 1951 r. zdał egzamin dyplomowy, uzyskując tytuł zawodowy inżyniera leśnictwa i magistra 
nauk agrotechnicznych. W tym też roku podjął pracę w charakterze asystenta w Katedrze Urządzania Lasu UP, 
a następnie Wyższej Szkoły Rolniczej. W 1956 r. został przeniesiony do Katedry Dendrometrii i mianowany adiunktem. 
W 1963 r. uzyskał na Wydziale Leśnym WSR w Poznaniu stopień naukowy doktora nauk leśnych, a w 1967 r. doktora 
habilitowanego w zakresie dendrometrii. W 1975 r. Rada Państwa nadała mu tytuł naukowy profesora nadzwyczajnego, 
a w 1989 r. profesora zwyczajnego nauk leśnych. W latach 1970-1978 pełnił obowiązki wicedyrektora Instytutu Organizacji
Gospodarstwa Leśnego Akademii Rolniczej W Poznaniu. Od 1972 do 1978 r. - przez dwie kadencje - był prodziekanem, 
a następnie przez 3 kadencje (1978-1987) dziekanem Wydziału Leśnego. Od września 1987 r. jest kierownikiem Katedry
Dendrometrii AR W Poznaniu. Jako dziekan podjął starania o powiększenie obszaru Lasów Doświadczalnych AR W Poznaniu - 
uwieńczone sukcesem. Na szczególne wyróżnienie zasługuje pełne zaangażowanie profesora Meixnera w tworzenie na terenie 
LZD W Murowanej Goślinie Arboretum  Leśnego w Zielonce. Był przewodniczącym Komitetu Organizacyjnego (1978-1979), 
wiceprzewodniczącym (1979-1987) i przewodniczącym Rady Arboretum - od 1987 r. Nawiązał owocną współpracę Wydziału z 
okręgowymi zarządami Lasów Państwowych oraz z krajowymi i zagranicznymi ośrodkami naukowymi. Publikowany dorobek naukowy 
profesora Meixnera obejmuje 90 pozycji, wśród których rozprawy stanowią 60 opracowań. Spośród rozległej problematyki 
badawczej realizowanej przez Profesora wyróżnić trzeba przede wszystkim: badania nad strukturą, 
zmiennością i współzależnością cech taksacyjnych drzew w drzewostanach sosnowych - głównie pierśnicowych i właściwych 
liczb kształtu, okresowego przyrostu pierśnicy i grubości kory na wysokości położenia pierśnicy; prace 
traktujące o dokładności ustalania miąższości drzewostanu za pomocą metod drzew próbnych, tablic miąższości, 
kołowych powierzchni próbnych i prób relaskopowych oraz przyrostu wysokości drzew rosnących; badania przyrostu 
grubości i wysokości sosen Ia podklasy wieku przy zmniejszonym aparacie asymilacyjnym. 
</p>
<p>
W swej 43-letniej pracy w Uczelni z wielkim zaangażowaniem i zamiłowaniem zajmował się dydaktyką. 
Wykładał pomiar drzew i drzewostanów (na kierunku Inżynieria leśna i urządzenia techniczne w leśnictwie), 
dendrometrie a także przez pewien okres statystykę matematyczna oraz wybrane zagadnienia z biometrii leśnej. 
Pod kierunkiem profesora Meixnera wykonano 94 prace magisterskie, 1 pracę doktorską, a 3 następne są w trakcie 
realizacji. Jest członkiem wielu towarzystw, komisji i komitetów naukowych: Polskiego Towarzystwa Leśnego, Komisji
Nauk Leśnych i Wydziału Nauk Rolniczych i Leśnych Poznańskiego Towarzystwa Przyjaciół Nauk, Komisji Nauk
Leśnych i Drzewnych Poznańskiego Oddziału PAN, Komitetu Nauk Leśnych PAN (1981-1990). Uzyskał 4 nagrody 
ministra za publikacje naukowe, współautorstwo skryptów oraz działalność dydaktyczno-wychowawczą oraz wiele 
nagród rektora AR w Poznaniu. Profesor Meixner został odznaczony Krzyżem Kawalerskim Orderu Odrodzenia Polski, 
Złotym Krzyżem Zasługi, Medalem Komisji Edukacji Narodowej, Złotą Odznaka Honorową Polskiego Towarzystwa Leśnego, 
odznaką "Zasłużony dla Leśnictwa i Przemysłu Drzewnego” oraz odznaczeniami regionalnymi. 
</p>
<span class='author'>Konrad Magnuski</span>