<!-- BOGUSŁAW FRUZIŃSKI  -->
<p>
    Urodził się 21 grudnia 1939 r. w Pabianicach w rodzinie rzemieślnika (ślusarstwo, odlewnictwo). W tym mieście w 1957 r. ukończył
    I Liceum Ogólnokształcące i rozpoczął studia na Wydziale Leśnym Wyższej Szkoły Rolniczej w Poznaniu. Dyplom mgr. leśnictwa
    uzyskał w 1962 r. Od listopada 1961 r., jeszcze jako student, rozpoczął pracę w charakterze pomocy technicznej w powstałej
    wtedy Katedrze Gospodarstwa Łowieckiego, a po roku na stanowisku asystenta. Początki kariery naukowej prof. dr. hab.
    Bogusława Fruzińskiego kształtowały się pod wpływem nieżyjącego juz dziś prof. dr. Wiesława Szczerbińskiego, wybitnego
    praktyka leśnika, hodowcy lasu i ekologa łowieckiego. W 1967 r. na podstawie rozprawy doktorskiej „Rozmieszczenie i ekologia
    cietrzewia w województwach: białostockim, lubelskim i rzeszowskim” uzyskuje tytuł naukowy doktora i obejmuje stanowisko
    adiunkta. W 1973 r. ukończył rozprawę habilitacyjną, uzyskując w następnym roku etat docenta. Tytuł naukowy profesora
    nadzwyczajnego otrzymał w 1983 r., a stanowisko profesora zwyczajnego W 1993 r. W latach 1971-1981 pełnił funkcję kierownika
    Zespołu Naukowo-Dydaktycznego Łowiectwa i Ochrony Lasu w Instytucie Ochrony Lasu, a następnie do chwili obecnej kierownika
    Katedry Gospodarstwa Łowieckiego. Od 1990 r. jest dziekanem Wydziału Leśnego. Zainteresowania badawcze Profesora dotyczą
    przede wszystkim ekologii i gospodarowania populacjami ważniejszych gatunków zwierzyny: sarny, dzika i daniela. W początkowym
    okresie działalności naukowej przeważały zainteresowania ornitologiczne. Na podstawie wyników jego prac utworzony został
    min. wielkopowierzchniowy rezerwat ornitologiczny "Słońsk", jeden z najcenniejszych chronionych biotopów ptactwa wodnego
    w Europie. Jest autorem obszernej monografii przyrodniczo-łowieckiej dzika. Łącznie opublikował 140 prac, w tym 29 oryginalnych
    rozpraw oraz 2 opracowania książkowe. W ramach działalności społecznej od 1981 r. pełni funkcję prezesa Wojewódzkiej
    Rady Łowieckiej w Poznaniu, a w 1989 r. był prezesem Naczelnej Rady Łowieckiej. W latach 1989-1993 pełnił funkcję wiceprezydenta
    Sekcji Ptaków Przelotnych Międzynarodowej Rady Łowiectwa i Ochrony Zwierzyny (CIC). Odznaczony Krzyżem Kawalerskim Orderu
    Odrodzenia Polski i najwyższymi odznaczeniami łowieckimi: "Złom" i "Medal Huberta".
</p>
<span class="author">Lesław Łabudzki</span>